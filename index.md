---
layout: default
---

Vítejte!

Jsme Martin a Bára, svědkové budoucích novomanželů Honzy (Štouriho) a Báry. Plánujeme netradiční svatební dar a chtěli bychom vás požádat, abyste se stali jeho součástí.

## O co jde?

Chceme novomanželům darovat sadu zapečetěných dopisů od kamarádů a rodiny, které budou postupně otevírat následujících pár let a vzpomínat tak na svatbu i na nás. Jde tedy o svatební dar, který dělá radost postupně delší dobu, a navíc po něm zůstane na památku krásná sada dopisů i na pozdější vzpomínání.

## Jak to bude probíhat?

1. Dle instrukcí zde na stránce (a případném upřesnění se svědky) napíšete dopis. Může být pouze od vás nebo od celé vaší rodiny (jak uznáte za vhodné).
2. Dopis doručíte některému ze svědků (Martinovi v Brně nebo Báře v Praze). Čím dříve, tím lépe (nejpozději v pátek před svatbou prosím). Dopis nám po předchozí domluvě můžete i poslat poštou.
3. Váš dopis a jakékoliv přílohy vložíme do hezké obálky velikosti A5 nadepsané podmínkou pro otevření a adresátem (novomanželé/Bára/Honza). (Chceme, aby byly zabalené v hezkých stejných obálkách, možná i svázané v “dopisové knize”.)
4. Sadu dopisů předáme jako společný svatební dar během svatby.
5. Novomanželé budou dopisy postupně otevírat, jakmile přijde správný čas pro ten který dopis.

## Pravidla pro dopisy

Na začátek pár tipů, jak k tomu přistoupit:

* Udržte podmínku pro otevření v mezích, aby se dopis otevřel cca do tří let. (Proč? Dopis, který čeká na otevření 5–10 let buduje příliš velkou zvědavost a případná očekávání, které je náročné naplnit.)
* Myslete na to, že na obálce nebude napsané vaše jméno. Chceme, aby byli příjemci dopisu překvapeni v momentu otevření.
* Máte na výběr, budete-li dopis psát pro oba novomanžele dohromady, primárně pro Honzu nebo primárně pro Báru. Vyberte si adresáta dle vlastního uvážení (mnoho svatebčanů zná jenom jednoho z nich). Adresát bude na obálce nadepsán.
* Snažte se celý dopis i obsah obálky koncipovat tak, aby vyvolal u novomanželů úsměv a příjemné pocity. Cílem je, aby u každého listu na někoho mile zavzpomínali.
* Máte-li možnost, přiložte do obálky i nějakou hezkou společnou fotografii. Určitě to potěší.
* Je-li to alespoň trochu možné, napište dopis ručně - je to o poznání osobnější než tištěný text.
* Počítejte s rozměrem A5 – větší věci musí být složené.

Rádi bychom vás poprosili, abyste se vyvarovali následujícího:

* Nedávejte, prosím, rady do manželského života. Nevíte, v jaké chvíli je budou číst a nemusí to být vhodné (snažme se to udržet pozitivní, případně příjemně nostalgické).
* Také se prosím vyvarujte jak složitějších témat (v každé rodině nějaká máme), tak i tématu dětí (opět, nevíte kdy to budou číst a může to dopadnout nevhodně).
* Přece jen půjde o obálku – prosím nevkládejte jiné věci než ploché (list, fotografie a pod.).

## Podmínky pro otevření dopisu

Jako podmínku pro otevření vašeho dopisu si vyberte jednu z následujících. Nemusíte se jí držet striktně, klidně si ji upravte, aby vyhovovala vám i novomanželům. Až si vyberete, tak nám dejte vědět, abychom ji mohli vyškrtnout ze seznamu.

* Až se vrátíte ze svatební cesty
* 100 dní od svatby
* Na první výročí svatby
* Na druhé výročí svatby
* Na Vánoce
* K datu XX. YY. 2023-2025 (vyber, máš-li specifické datum)
* Na horách
* Na Štourichatě
* Na chaloupce
* V divadle nebo divadelní kavárně
* Až se bude Honzovi stýskat po kamarádech
* Až se bude Báře stýskat po kamarádech
* Až napadne první sníh
* Až nebudete vědět, co s večerem
* Až bude Honza sám doma a bude mít chuť otevřít dopis
* Až bude Bára sama doma a bude mít chuť otevřít dopis
* Během klidného slunečného sobotního rána
* Až budete vybírat dobrý film na večer
* V obyčejný den, až budete mít chuť otevřít dopis
* Až dostanete chuť si něco dobrého uvařit (nebo ideálně den před tím :D)
* Až bude chtít Honza sdílet s Bárou zážitky z mládí
* Až bude chtít Bára sdílet s Honzou zážitky z mládí
* Až vám dojde inspirace
* Až budete plánovat výlet po Česku
* Až budete plánovat výlet do Brna
* Až budete plánovat výlet někde v Praze
* (máš-li jiný specifický nápad, je to také možnost, ale prosím ověř si s námi, že to bude fungovat)

## Kontakt

Nejste-li si něčím jisti, neváhejte se obrátit na Báru (barmikulkova@gmail.com, +420 777 043 408, radši pište sms/volejte pro rychlejší komunikaci během léta) nebo Martina (Messenger, +420 776 659 464, martin.ukrop@gmail.com). 